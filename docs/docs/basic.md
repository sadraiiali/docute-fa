ساختار کلی کامپیوتر و ارتباطات کلی اجزا شامل ماوس، صفحه کلید، کیس، صفحه‌ی نمایش و ارتباطات آنها از طریق انواع کابل‌ها در ‏شکل ۱-۱ آمده است.

## صفحه نمایش

صفحه نمایش از نظر تکنولوژی ساخت به سه دسته CRT، LCD و LED تقسیم می‌شود.

### تکنولوژی CRT

یک صفحه نمایش CRT قدیمی از یک لوله استفاده می کند که شبیه یک بطری شیشه ای بزرگ است. سه تفنگ الکترونی در سمت باریک آن قرار دارند و الکترون ها را به سمت صفحه بزرگی که در برابر تماشاگر قرار دارد شلیک می کنند. داخل صفحه ای که ما به آن نگاه می کنیم به وسیله ی لایه ی نازکی از فسفر به صورت نقطه ای پوشانده شده است که این نقطه ها در گروه های سه تایی قرار دارند. قرمز، سبز و آبی. مجموع این سه نقطه یک پیکسل را می سازد و این نقاط زمانی روشن می شوند که به وسیله ی الکترون های پرتاب شده مانند ‏شکل ۱-۲ از سمت تفنگ الکترونی ضربه ببینند، در واقع هر یک از این تک نقطه ها توسط یک پرتو الکترونی ضربه می بینند. حال هر چقدر این پرتو الکترونی قدرتمندتر باشد نقاط، نورانی تر می شوند. در صورت عدم پرتاب الکترون نقاط شروع به سیاه شدن می کنند اما به محض پرتاب الکترون به سمت آن ها به رنگ مورد نظر در می آیند. تست ۳

![crt-technology](..\imgs\basic\crt-technology.png)

<figcaption>تصویر ۱-۲</figcaption>

اشعه های الکترون به سرعت صفحه نمایش را جارو می کنند. هر کدام از سه تفنگ الکترونی بدون وقفه تک نقطه های (هر یک از نقطه های رنگی به تنهایی) مقصد را از چپ به راست خط به خط از بالا به پایین مانند ‏شکل ۱-۳ پویش می کنند که این کار معمولاً 58 تا 70 بار در ثانیه تکرار می شود. تفنگ الکترونی بدون وقفه الکترون ها را از پیکسلی به پیکسل دیگر پرتاب می کنند. مشکل صفحه نمایش های CRT این است که فسفر دارای خاصیت نورافشانی بوده و زمانی که الکترون به سمت آنها شلیک می شوند قبل از این که نور آنها محو شود باید نقاط دوباره نورافشانی شوند در واقع صفحه باید مدام در معرض پرتاب الکترون قرار گیرد.

### تکنولوژی LCD

این صفحات به دلیل دارا بودن مزایای بیشتر نسبت به دیگر فناوری های نمایشی، کارایی بیشتری دارند. به عنوان مثال آنها باریک تر، روشن تر و کم مصرف تر از CRTها هستند. یکی از خاصیت های جالب کریستال های مایع توانایی آنها در تغییر موقعیت، بسته به ولتاژ اعمالی به آنها است. کریستال‌های مایع بسته به نوع تحریک و نحوه ی آرایش مولکول ها به گروه های مختلفی تقسیم می شوند. با القای جریان به کریستال مایع، شکل گره مانند آن باز می‌شود. در این حالت، نور را در زاویه و جهت‌گیری متفاوت با خطوط شبکه، قرار می‌دهد و نور را از خود عبور نمی‌دهد و آن قسمت از کریستال، تاریک‌تر به نظر می‌رسد. کریستال مایع به هیچ عنوان از خود نور گسیل نمی‌کند. به همین دلیل، برای تشکیل تصویر به غیر از القای جریان، نیاز به منبع خارجی نور نیز داریم. در LCDهای رنگی از نوعی نور فلورسنت استفاده می‌شود و صفحه ای گسترده از این نوع لامپ، نور را به طور مساوی می‌تاباند تا از متناسب بودن تصویر اطمینان حاصل شود. صفحه نمایش‌هایی که تصاویر رنگی را نشان می‌دهند، دارای سه زیر- پیکسل سبز، آبی و قرمز هستند. برای ساخت هر پیکسل، یک IC و یک خازن نیاز است. برای یک کامپیوتر کیفی که LCD آن 768*1024 پیکسل دارد، 2963592 خازن و IC استفاده می‌شود (2359296=3*(768*1024)). مشکلی که در این میان رخ می دهد این است که اگر تنها یکی از ترانزیستورها و یا خازن ها به صورت دقیق کار نکنند قسمتی از صفحه از کار می‌افتد و تاریک می‌شود. با فراگیر شدن به کارگیری LCD در ابعاد بزرگتر و پیکسل‌های بیشتر، شانس داشتن ترانزیستورها و خازن های معیوب بیشتر می شود و سازندگان هم اکنون به دنبال رفع این گونه مشکلات و رسیدن به پیکسل‌های بیشتر و بالا بردن دقت و کیفیت نمایشگرهای LCD هستند.

### تکنولوژی LED

این صفحه نمایش ها شبیه LCDها کار می‌کنند با این تفاوت که منبع نور آن ها به جای لامپ فلورسنت، ماتریسی از LEDهاست که این باعث می‌شود، درصد هدر رفت نور و مصرف، پایین‌تر بیاید. همچنین، در طول زمان، نوردهی موضعی به ذخیره سازی برق و خنک‌تر ماندن دستگاه صفحه نمایش کمک می‌کند.

## صفحه کلید

اکثر صفحه کلیدها در عمل از یک تکنولوژی استفاده می کنند. آنها از سوییچ ها و مدارهایی برای ترجمه کلیدهای فشار داده شده توسط کاربر به سیگنال هایی قابل فهم برای کامپیوتر استفاده می کنند. یک صفحه کلید مداری دارد که اطلاعات را به پردازشگر انتقال می دهد. جایگاه کلیدها با یک شبکه از مدارها در زیر کلیدها مشخص می شود. هر مدار در یک نقطه زیر هر کلید قطع شده است. وقتی کلیدی فشار داده می شود آن کلید یک سویچ را فشار می دهد که باعث کامل شدن مدار و جاری شدن جریان در آن مدار می شود. این کار باعث مقداری لرزش می شود. پردازنده ی صفحه کلید این لرزش را می فهمد. وقتی پردازنده یک مدار بسته را تشخیص می دهد جایگاه آن مدار در ماتریس کلیدها را با نقشه کاراکتری درون ROM خود مقایسه می کند و طبق این نقشه کاراکتر مورد نظر را چاپ می نماید.

در میان صفحه کلیدها انواع نوری نیز وجود دارد. در این نوع، دو سری رشته نوری، مانند تار و پود به صورت عمودی و افقی در زیر کلیدها تابیده می شود. هنگامی که کلیدی فشرده شود، نقطه ای را در مسیر نور افقی و در مسیر نور عمودی قطع می کند. از طریق دریافت مختصات این نقطه، مشخص می شود که کدام کلید فشرده شده است.

## موشواره‌ (ماوس)

موشواره‌ها در نوع مکانیکی و نوری مورد استفاده قرار می‌گیرند.

### موشواره مکانیکی

درون این موشواره‌ها توپکی قرار دارد که به دو میله که یکی در جهت xها و دیگری در جهت y قرار دارد مماس است. حرکت های در راستای x توسط میله ای که در راستای x قرار دارد و حرکت های در راستای y توسط میله ای که در این راستا قرار دارد ثبت شده و تبدیل به سیگنال می شود. این نوع موشواره به شکل دیگری نیز وجود دارد که در آن، به جای دو میله، از LED استفاده شده است. به صورتی که دو LED مولد اشعه مادون قرمز در یک طرف غلتک و سنسورها در طرف دیگر آن قرار دارد. هنگام حرکت غلتک نور LEDها از میان شیارها گذشته و به سنسور می رسد و دستگاه با استفاده از این اطلاعات جهت حرکت و سرعت موشواره را تشخیص می دهد.

### موشواره نوری

در موشواره‌های نوری از یک دوربین کوچک استفاده شده که در هر ثانیه 1777 عکس می گیرد. تعداد زیادی از این موشواره‌ها از یک LED قرمز رنگ کوچک استفاده می کنند که نور را به سطح می تاباند. نور باز تابیده شده توسط دوربین دریافت می شود و از روی آن جهت و سرعت حرکت تعیین می شود. موشواره‌های جدید به جای LED از لیزر استفاده می کنند که سرعت بیشتری نسبت به انواعی که از LED استفاده می کنند، دارد.

## برد اصلی

برد اصلی را شاید بتوان اصلی ترین بخش یک کامپیوتر در نظر گرفت که وظیفه آن ایجاد ارتباط الکتریکی و منطقی بین اجزای مختلف یک سیستم کامپیوتری است. برد اصلی به صورت یک تخته مدار الکتریکی است که اجزای اصلی کامپیوتر مثل RAM، CPU و … روی آن سوار می شوند. در واقع اجزای مختلفی که به شکلی در کارکردن کامپیوتر نقش دارند، یا به صورت مستقیم روی برد اصلی نصب می شوند یا از طریق اتصالات خاصی به آن متصل اند.

بر روی برد اصلی تعدادی خازن، ترانزیستور، مقاومت، دیود، IC و … توسط ورودی هایی برای نصب قطعات قرار می گیرد. چندین خط به رنگ های مختلف برای اتصال قطعات روی آن هستند که به آن گذرگاه می گویند، در واقع گذرگاه مداری است که قسمت های مختلف برد اصلی را به یکدیگر وصل می کند. برد اصلی شامل قسمت های مختلفی است که بعضی به طور مستقیم روی آن سوار می شوند. مثل، RAM، CPU، باتری سیستم و بعضی دیگر به طریق غیر مستقیم به آن اتصال دارند.

## واحد پردازش مرکزی (CPU)

CPU مجموعه گسترده و پیچیده ای از مدارهای الکترونیکی است که وظیفه‌ی اجرای دستورهای برنامه های ذخیره شده را به عهده دارد و به عنوان مغز رایانه معرفی می شود. واحد سنجش سرعت اجرایی یک CPU، MIPS که نشان دهنده ی تعداد میلیون دستور العمل قابل اجرا در ثانیه است.

واحد پردازش مرکزی از دو بخش واحد کنترل و واحد محاسبه و منطق تشکیل شده است:

* **واحد کنترل**: این بخش از مدارهای الکترونیکی تشکیل شده است که به وسیله ی آن ها، سیستم در جهت اجرای دستورات هدایت می شود. این واحد، خود دستورات را اجرا نمی کند بلکه دیگر اعضای سیستم را وادار به انجام آنها می کند به این منظور این واحد باید با حافظه ی کامپیوتر و واحد محاسبه و منطق ارتباط داشته باشد.
* **واحد محاسبه و منطق**: این واحد مجموعه ای از مدارهای الکترونیکی است و همان طور که از نامش برآید مسئول اجرای دستورات محاسباتی و منطقی است. اعمال ساده ی محاسباتی قابل انجام به وسیله ALU شامل اعمال جمع و تفریق و ضرب و تقسیم می شوند و اعمال منطقی شامل OR ،NOR ،ANDو XOR هستند.

## حافظه

در یک تقسیم‌بندی کلی، می‌توان انواع حافظه‌ها را در گروه‌های زیر تقسیم کرد.

### دیسک سخت

 در رایانه های امروزی یک جعبه سیاه رنگ وجود دارد که داخل آن چند دیسک مغناطیسی با فاصله کم روی هم سوار شده اند و بین آنها هدهایی تعبیه شده که قابلیت حرکت از مرکز دیسک تا لبه آن را دارند و با چرخش محور اصلی دیسک ها، امکان دسترسی هد به تمام شیارهای دیسک سخت وجود دارد. هد ابزاری است که از یک سنسور مغناطیسی برای تشخیص 0 یا 1 بودن هر نقطه استفاده می کند. هدها به وسیله ی یک دسته به یک موتور متحرک متصل شده اند. دیسک های سخت ابزارهایی برای نگهداری ثابت داده‌ها هستند. بدین معنی که با قطع برق اطلاعات حفظ می شود.

### دیسک‌های فشرده

اصول کار دیسک های فشرده بر اساس نور لیزر است به این ترتیب که در CD ها، تعداد زیادی شیار حول مرکز وجود دارد که با دستگاه های مخصوص می توان هر نقطه را با نور لیزر سوراخ کرد. حال با تابیده شدن نور بر هر نقطه از شیار بر اساس زمان طی شدن مسیر نور، رایانه تشخیص می دهد که داده 0 یا 1 بوده است. مشکل CDها این است که عموماً تنها یک بار می توان روی آن ها نوشت. اما امروزه انواع دیگری از دیسک ها هستند که بارها می توان بر روی آن ها نوشت یا داده ای را پاک کرد. به این ترتیب که برای باز نویسی، تمام نقاط توسط لیزر هم سطح می شوند. ظرفیت CD ها عموماً 500 تا 700 مگابایت است ولی DVDها تا 1 گیگابایت هم ظرفیت دارند.

### RAM

حافظه RAM حافظه اصلی هر کامپیوتر است که داده‌ها قبل از پردازش در CPU، در آن ذخیره می شوند. در کل علت استفاده از RAM، بالا بردن سرعت پردازش CPU است. چون با ذخیره کردن داده‌ها درCPU ، RAM دیگر توان خود را صرف استخراج داده‌ها از هارد دیسک نمی کند. نحوه ی دسترسی به داده‌ها به صورت تصادفی است. یعنی برای دسترسی به هر داده کافی است آدرس آن را بدانیم.

### ROM

حافظه‌ی ROM یک مدار یک پارچه است که در هنگام تولید، برنامه ریزی شده است و اطلاعات فقط خواندنی بر روی آن ذخیره شده است که غیر قابل تغییر است و در بدو روشن شدن دستگاه اطلاعات موجود در آن خوانده و اجرا می شود.

### Cache

حافظه‌ی موجود در CPUها هستند که در مقایسه با دیگر حافظه ها سرعت بالاتری دارند. داده‌ها به هنگام اجرای برنامه از RAM به cache منتقل می شوند تا برای استفاده ی CPU در دفعات بعدی زمان کم تری صرف شود.

## USB

مشکلات موجود در زمینه‌ی به خدمت گرفتن تجهیزات جانبی در کامپیوتر را خاتمه می‌دهد. به وسیله‌ی پورت USB می توان یک دستگاه جدید را بدون نیاز به خاموش کردن کامپیوتر یا استفاده از یک کارت سخت افزاری به کامپیوتر متصل کرد. در صورتی که دستگاهی برای بار اول به این طریق نصب گردد سیستم عامل آن را تشخیص داده و با نصب درایور مربوطه امکان استفاده از دستگاه فراهم می‌شود. دستگاه‌های متصل به پورت USB را می‌توان به دفعات به سیستم متصل و یا جدا نمود.

## کارت شبکه

کارت شبکه از مهم ترین قسمت های یک شبکه ی کامپیوتری است که هر کامپیوتر در این شبکه چه سرور باشد، چه یک کامپیوتر معمولی باید یک کارت شبکه داشته باشد. به وسیله کارت شبکه، امکان ارتباط با شبکه های محلی یا شبکه های با پهنای باند بالا ایجاد می شود. کاربران معمولی که توسط کارت شبکه به شبکه های کامپیوتری متصل می شوند از این طریق می توانند به رد و بدل کردن اطلاعات و یا استفاده از سخت افزارهای دیگر بپردازند.